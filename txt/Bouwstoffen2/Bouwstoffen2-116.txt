34

van Ray omme aff te teeckenen 2 cleyne bolwerckgens ten versoecke
vanden Coninck te maecken. Die weleke soo perfect gemaect sijn
van opgeleyde steen als ick noch oyt eenich werck hebbe gesien ,
omgegort met seer stercke herde balcken, op hebbende elek twee
ysere stucken. Wy hadden langh te voiren tot Banda verstaen het
overlijden van van der Meyden, daeromme aen Abraham van den
Broeck belast voor mijn vertreck van Amboyna nade Moluques, die
weleke gaen soude met het Jacht Cleyn Enekhuysen naer Bouton,
Bantam ende Patani, de kist van den overleden Vander Meyden te
openen, te inventarieren ende toe te segelen ende met hem te voeren
tot Bantam, sonder dat hij geopent soude werden tot mijn compste
aldaer, ende voirders in alle disordre ordre te stellen, alsoo ick niet
gedacht en hadde, die plaetse aen te doen. Maer daer comende wel
bevonden, sijn Commissie niet gevolcht heeft. Waer van iek V. Ed,
perticulariter sal schrijven, om desen niet te besmetten vant gunt
daer gepasseert is. Alleen soo veell dat Hendrick van Ray aldaer
aen een galge is gehangen '.

Iek hebbe 2 maell by den Coninck van Bouton wel een mijl
binnen ’tlandt geweest ende naer veel ceremonin ende pitsiares
den Coninek met den onsen gereconcilieert ende het accoort voor
mijn compste aldaer gemaect met Capn. Appolonius Schotte gecon-
firmeert alsmede een van sijn sonen voor zijn successeur publicque-
ment, naer syn overlijden, genomineert ende de aliantie de novo
besworen. Desen Coninck is een man van inde ’tsestich jaren, zeer
goetaerdich ende verstandich, wel geoeffent in ceremonien, al waer
hij een Europiaen. Hy hadde een plaets onder den blauwen hemel
doen bereyden ende schoonmaken. Int midden een seer schone balleye,
alwaer hij voor mijn compste sath. Mij siende, op stondt ende int
gemoet quam, malcanderen omhalsende ende voorts mij geleyden
beneffens hem op de baleye, op een tapijt. Waer bij oock quamen
sijn sonen, broeders ende de naeste vant bloeth; veel andere van
qualiteyt saten om laech rontom de baleye. Rontomme ons saten in
vier troupen wel 4900 man met de wapenen inde handt. Niettemin
den Coninck hadde mij te voiren van sulex gewaerschout, dat ick
niet vervaert soude wesen zijn volck in wapenen te sien, dan soude

1 Zie hierover het volgende stuk.
