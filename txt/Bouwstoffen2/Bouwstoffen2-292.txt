210

sullen, om haer schulden niet te betalen, door vreese daer wonende
dageliex souden gemaent werden.

Kemila Sabadijn doen ter tijt met de hoofden vant lant versocht
dat den Goeverneur Gasparus niet meer gebruiken soude voor sijn
tollick, seggende dat hij den Goeverneur niet recht ouer en seyde dat
hem belast wierd, twelcke haer belooft wiert niet meer en soude
geschieden.

Als ick den 19 December op Hytto arriveerde, daer mij Capitein
Hytto verwachte ende blijde was mij daer te sien, voor eerst besach
iek dat bolwerck, een beginsel van een fort; leit vast aende logie,
dat wel is om die te beschermen, maer daer is geen reede voor,
daer schepen mogen ankeren. Dattet een gotelingschoot westelicker
lage, waert wel, want daer is de reede. Ende vanden oppercoopman
Aert Gisels ende ondercoopman Gillis van Hattem verstondt ick waer
te sijne, tgene dat capitein Hytto aen mij op Louwo geclaecht hadde,
dat domine Gasparus hem tot Honyt voorden innoeenten Coninck ende
alle de hoofden seer geblameert ende gescholden hadde ende gesocht
tot niet te brengen; den rechten middel om tlant in oproer ende
onrust te brengen, want alle die inwoonderen hanghen capitein Hytto
aen. Ende bij op Honyt sijne vrnden present hebbende, deden dezel
hem weeten tgene Gasparus daer geseit hadde, daer wel in te ver-
wonderen was, dat men dien man om ons int lant te helpen ende so
veel om gedaen heeft, daer ick die kennisse van hebbe, dat men
dien man daer voor also soude recompenseren ende sonder bastante
oorsaken. Ende al hadde hij hem in eenige saken te buiten gegaan,
so en behoorde men hem also niet te beiegenen, maer alleen hebben
genomen ende geseit daert op stondt. Ick en hebbe van de sake niet
anders connen verstaen dan hij gesocht soude hehben eenige heydenen
tot sijn geloue te trecken, want die Moren siende so weinig iuer bij
onse predicanten, om ons christen geloue te verbreyden, arbeyden
te vieriger om haer secte te verbreiden. Tgaet nu int derthiende
jaer dat Amboyna verouert is, in weleke tijt de onse weinich ofte
geene vruchten hebben gedaen, Godt betert, noch men siet oock niet
datter na getracht wordt.

De coopluyden op Hytto prijzen Capitein Hitto, seggen dat hij
een goet man is ende hem niet anders en wenschen, ende sijnen soon,
die in Hollant is geweest, is een goet gesel, die veeltijts in onse
